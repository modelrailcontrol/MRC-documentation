---
title: Resultatet
---
När man väl fäst Raspberryn på exempelvis en modul (med dubbelhäftande tejp) och limmat fast lite låg marktäckning, kan det se ut så här:

![Kameran sticker upp ur landskapet](/img/clients/vdo-spycam04.png)

## Dölj med landskap
Fortsätt gärna och fäst lite låga buskar kring kameran. Om landskapet sluttar neråt i kamerans riktning, så kan man sätta allt högre "buskar" längre bort från kameran. De kan kanske inte vara mer än nån centimeter höga, men det är ändå tillräckligt för att få till ett bra landskap.

Runt själva kameran kan man sen sätta en större buske, så att kameran döljs från tre håll. Kanske ser busken lite konstig ut med ett hål på ena sidan, men troligen är det inget som betraktaren märker av...

## Svårt med närbilder
![En bild från kameran](/img/clients/vdo-spycam05.jpg)

Bilderna från kameran kan bli ganska bra, men tyvärr har kameran fel fokusområde för att passa bra till närbilder på tåg. Så om man ändå inte kan få så skarp bild som man önskar, kan man lika gärna minska upplösningen och spara bandbredd. På bilden ovan är det 800x600 pixlar, men det fungerar bra även med 640x480 pixlar.


## Ändra fokus?
Enligt information på nätet, ska det kunna gå att justera kamerans fokus, trots att den är såld som fastfokus-kamera. Linsen är tydligen bara limmad och med rätt verktyg samt lite "våld" ska man kunna vrida den för att ändra fokus. Om detta stämmer även på en annan kamera än Raspberrys egen är osäkert, men den som vågar kan ta chansen för att få bättre bilder.
